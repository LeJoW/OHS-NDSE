Retríbue servo tuo, vivífica me:
    et custódiam sermónes tuos:
Revéla óculos meos:
    et considerábo mirabília de lege tua.
Íncola ego sum in terra:
    non abscóndas a me mandáta tua.
Concupívit ánima mea desideráre iustificatiónes tuas,
    in omni témpore.
Increpásti supérbos:
    maledícti qui declínant a mandátis tuis.
Aufer a me oppróbrium, et contémptum:
    quia testimónia tua exquisívi.
Étenim sedérunt príncipes, et advérsum me loquebántur:
    servus autem tuus exercebátur in iustificatiónibus tuis.
Nam et testimónia tua meditátio mea est:
    et consílium meum iustificatiónes tuæ. ---
Adhǽsit paviménto ánima mea:
    vivífica me secúndum verbum tuum.
Vias meas enuntiávi, et exaudísti me:
    doce me iustificatiónes tuas.
Viam iustificatiónum tuárum ínstrue me:
    et exercébor in mirabílibus tuis.
Dormitávit ánima mea præ tǽdio:
    confírma me in verbis tuis.
Viam iniquitátis ámove a me:
    et de lege tua miserére mei.
Viam veritátis elégi:
    iudícia tua non sum oblítus.
Adhǽsi testimóniis tuis, Dómine:
    noli me confúndere.
Viam mandatórum tuórum cucúrri,
    cum dilatásti cor meum.
