Beáti immaculáti in via:
    qui ámbulant in lege Dómini.
Beáti, qui scrutántur testimónia eius:
    in toto corde exquírunt eum.
Non enim qui operántur iniquitátem,
    in viis eius ambulavérunt.
Tu mandásti
    mandáta tua custodíri nimis.
Útinam dirigántur viæ meæ,
    ad custodiéndas iustificatiónes tuas!
Tunc non confúndar,
    cum perspéxero in ómnibus mandátis tuis.
Confitébor tibi in directióne cordis:
    in eo quod dídici iudícia iustítiæ tuæ.
Iustificatiónes tuas custódiam:
    non me derelínquas usquequáque. ---
In quo córrigit adolescéntior viam suam?
    In custodiéndo sermónes tuos.
In toto corde meo exquisívi te:
    ne repéllas me a mandátis tuis.
In corde meo abscóndi elóquia tua:
    ut non peccem tibi.
Benedíctus es, Dómine:
    doce me iustificatiónes tuas.
In lábiis meis,
    pronuntiávi ómnia iudícia oris tui.
In via testimoniórum tuórum delectátus sum,
    sicut in ómnibus divítiis.
In mandátis tuis exercébor:
    et considerábo vias tuas.
In iustificatiónibus tuis meditábor:
    non oblivíscar sermónes tuos.
